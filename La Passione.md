> I riferimenti continui di Nono erano soprattutto a Bach, ai suoi cori a cappella. (…) Come se la lingua per Nono (il suono della lingua, o una parte di esso), fosse là fuori, in quei cori e voci dei cortei e delle “passioni” operaie e contadine.    
> - *Giuliano Scabia* (1990)


Con il concetto di passione, si intendono la sofferenza e l’agonia di Gesù che hanno portato alla sua crocifissione. Le narrazioni della passione, dal latino passio, hanno origine dai vangeli. La radice etimologica, dal verbo patior, patire inteso come soffrire. 

L’opera di Nono è costantemente impregnata di impegno politico e attenzione alla contemporaneità sociale. Nel 64 con Giuliano Scabia realizza l’opera la fabbrica illuminata, dedicata al ruolo dell’operaio ed alla sua condizione di lavoro. 

La fabbrica illuminata è una composizione per voce e nastro magnetico a quattro piste su testi di Giuliano Scabia e un frammento di Due poesie a Pavese. Composta nel 1964 per il concerto inaugurale del premio Italia, e dedicata agli operai della Italsider di Genova-Cornigliano, non fu eseguita, perché censurata dalla direzione della RAI a causa dei testi fortemente politicizzati e ritenuti offensivi nei confronti del Governo. La prima esecuzione pubblica ebbe luogo a Venezia il 15 settembre 1964 al XXVII Festival internazionale di musica contemporanea – La Biennale, interprete la mezzosoprano Carla Henius e Nono alla regia del suono.

L’opera fu commissionata dalla RAI. Il progetto originale, poi abbandonato, muoveva dall’idea di un teatro musicale impegnato politicamente e socialmente e ispirato alle avanguardie sovietiche.
Nel maggio del 1964 Nono si recò nello stabilimento genovese dell’Italsider per raccogliere materiali sulle condizioni di vita e di lavoro degli operai. Furono registrati su nastro magnetico rumori delle macchine e voci degli operai durante il percorso di produzione dell’acciaio; Scabia annotò parole, ordini, locuzioni gergali della fabbrica e raccolse pubblicazioni sindacali utili alla redazione del testo letterario.
Molti materiali musicali e letterari già creati per Un diario italiano vennero rielaborati e utilizzati per la nuova composizione: a parte dei corali Nono sostituì i testi con i nuovi redatti con Scabia sulla base dei materiali raccolti all’Italsider. In tal modo La fabbrica illuminata assumeva i caratteri di una composizione autonoma.
Per la musica su nastro Nono ha utilizzato una selezione delle registrazioni del coro della RAI di Milano diretto da Giulio Bertola, la registrazione delle improvvisazioni su un canovaccio del mezzosoprano Carla Henius, voci e rumori registrati all’Italsider e suoni di sintesi. Questi materiali sono stati elaborati presso lo Studio di Fonologia della RAI di Milano, fusi tra loro e trasformati elettronicamente, fino a renderli spesso irriconoscibili. Scrive a riguardo Nono: «nessuna mimesis, nessun rispecchiamento. Nessuna arcadia industriale. Nessun naturalismo populista o popular».

 
> Bach ha musicato la passione di Cristo – mi disse un giorno Nono, – io la passione della classe operaia.    
> - *Giuliano Scabia* (2011)


Nel concetto di passione, secondo le parole stesse di Nono a Scabia, egli mette in musica la sofferenza dell’operaio che aliena la sua vita per il lavoro utile alla comunità al pari di Gesù che soffre e si sacrifica per il suo popolo. 

In pittura, già Michelangelo, definisce Cristo un essere tragico nel senso umanistico del concetto, ossia pervaso dalla dignitas hominis, quella dignità dell’uomo che significa in questo contesto coscienza autonoma e libertà di scegliere la morte, pur vivendone l’angoscia nel suo approssimarsi. L’invito di Michelangelo a vivere l’esperienza  di Cristo nella solitudine etica e nella dimensione storica fu raccolto in particolare da Michelangelo Merisi da Caravaggio. Nella sua Deposizione.

Sull’enorme tela dipinta a olio di 3 metri per 2, Caravaggio raffigura il momento in cui il corpo martoriato del Cristo viene adagiato nel sepolcro. La figura del Cristo e inondata dalla luce, protagonista onnipresente e dalla forte valenza simbolica nelle opere caravaggesche. Il braccio destro ora esanime ci ricorda della forza che fino a poco tempo prima lo percorreva.
I muscoli possenti ci appaiono paradossalmente in tirare e le vene cariche di quel sangue versato come sacrificio per il genere umano. In ombra, Giovanni stenta a sorreggere il corpo. Lo sforzo della sua presa è concentrato sulla mano che si aggrappa al costato ferito. È in questo dettaglio che vi è la citazione a un altro dei più grandi capolavori di tutti i tempi: *La Pietà* di Michelangelo.

Le gambe del Cristo sono sorrette da Nicodemo e l’apostolo è l’unico che volge lo sguardo verso l’osservatore. Le vesti scure contrastano con il  candore della sindone, evidenziando un trapasso non solo fisico ma soprattutto spirituale. Alle spalle dei tre uomini troviamo Maria Maddalena, la Vergine e Maria di Cleofa. Le donne esprimono il dolore ognuna in un modo personale.
Il significato intimo della perdita del figlio si contrappone alla teatralità di un gesto esasperato e all’incredulità di un gesto così ingiusto. E’ attraverso le diverse gestualità delle stanti che Caravaggio ci interroga e ci rende partecipi, facendosi immedesimare nel dolore di quel momento. Altro elemento di coinvolgimento della Deposizione nel Sepolcro è la lastra di pietra di quest’ultimo. La sua posizione in angolo squarcia la tela e ci rende non più semplici spettatori, ma attori della scena.
L’intero schema compositivo è stato realizzato prevedendo un’osservazione dal basso verso l’alto.

Lo sfondo è completamente nero e dell’ambientazione emerge solo qualche roccia, una pianta in basso a sinistra e lo straordinario spigolo del coperchio del sepolcro che sembra bucare la tela per venire verso di noi. In questa splendida opera, Caravaggio ha saputo unire il suo profondo naturalismo con una monumentalità classica esaltata dai gesti solenni. Questo rivela l’ispirazione ad artisti come Raffaello e Michelangelo che l’autore ritrasse nel volto di Nicodemo, unica figura a guardare verso di noi.
